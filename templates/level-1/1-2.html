<ion-view view-title="هدف و نقش نظم اداري">
  <ion-content>
	<div class="padding">
		<p>مقصود نهايي از تشكيلات در آئين جديد آن است كه آدميان از هر نژاد و طبقه و شغل و عقيدة مذهبيِ ارثي و ويژگي هاي فردي به يگانگي و وحدت پايدار دست يابند. مثال تشكيلات بهايي و روح اين ديانت، مثل بدن و روح است كه تا به همديگر پيوسته و در ارتباطند، زنده و فعال است. آدمي از هنگام تولد در حال رشد و نمو و يادگيري است. او داراي بدني است كه اعضايش با همة تفاوت در شكل و كار، به هم وابسته اند و هر كدام به فرمان مغز حركت و كار مناسب خود را انجام مي دهد. در همة اين مراحل، قوة روح است كه به جسم ياري مي رساند. اگر آني اين جسم از روح محروم گردد، آدمي مي ميرد . در ظلّ اين نظم بديع است که اهداف عاليه ديانت بهايي شکل مي گيرد و اين امر به هدف و غايت خود نائل خواهد گشت. حضرت ولي امرالله مي فرمايند:</p>
		<p>«قوه قدسيه که در مدينه طيبه شيراز، نقطه بيان در سنه ستين به آن بشارت داده و در سنه تسع در ارض مقدّسه در زندان طهران متولد گشته و تصرفات اوليه اش در مدينة الله نمودار گشته و در ارض سرّ در سنه ثمانين به منتهي درجه قدرت در حقايق کائنات سريان و نفوذ نموده و در ايام قيادت مرکز ميثاق از سجن اعظم به جهان فرنگ سرايت کرده و اقاليم غريبه را به حرکت آورده، پس از افول کوکب ميثاق، اين قوه ساريه دافعه نافذه در مشروعات و مؤسسات بهيه پيروان امر خداوند يگانه حلول نمود و مجسم و مشخص و مصور گشت (6).»</p>
		<p>در نتيجه به جهت سريان و جريان اين قوه قدسيه الهيه، ابزار و واسطه اي نياز است که اين واسطه همان نظم اداري بهايي است که هسته نظم بديع الهي محسوب مي گردد و سبب مي شود که امر الهي در ميقات خود، عالم انساني را فراگيرد. بنابراين هدف و مقصد نظام اداري امرالله، در اصل تقويت و هدايت امر تبليغ است و اين امر نبايستي به عنوان هدف در نظر گرفته شود. در حقيقت اين نظم به مثابه صدفي براي حفظ و صيانت گوهر گرانبهاي امرالله است. حضرت ولي امرالله مي فرمايند:</p>
		<p>«نظم اداري چون توسعه يابد و اساسش تحکيم گردد قطعاً قواي مکنونه و آنچه را که در هويت اين سند خطير که مرآت مجلاّي نواياي يکي از اعظم طلعات دور حضرت بهاءالله است ظاهر و آشکار خواهد نمود و همين که اجزاي مرکبه تأسيسات اصليه اش با کمال اتقان و جديت شروع به فعاليت نمود، دعوي خود را مبرهن داشته، ثابت خواهد کرد که نه تنها قابليت آن را داراست که به منزله هسته نظم بديع الهي محسوب گردد، بلکه نمونه کامل آن است و بايد در ميقات خود عالم انساني را فراگيرد (7).»</p>
	</div>
</ion-view>
